<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="la">

<head>
<title>Ora Maritima</title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="la" />
<link rel="stylesheet" type="text/css" href="style.css" />
</head>

<body>

<div id="story12">
<span id="p050"/>
<h2>XII. Gentium Britannicarum Societas.</h2>

<p class="c">[3rd Declension continued: nouns like <i>gens, pars.</i>]</p>

<p id="para034"><a href="prep12.html#psect034">34.</a> Tum patruus meus reliqua de expedītiōne 
Caesaris narrāvit. "Dum mīlitēs nautaeque Rōmānī
classem novīs armīs ornant, Caesar ad reliquās copiās
properat. Intereā hostēs summum imperium 
Cassivellaunō mandāverant. Cassivellaunus nōn erat 
rēx ūniversārum gentium Britannicārum, sed dux 
vel princeps gentis Cassōrum. Annō tamen quartō
et quinquāgēsimō ante Christum nātum magna pars 
gentium Britanniae merīdiānae sē sub Cassivellaunō
contrā Rōmānōs consociāverant. Flūmen Tamesa 
fīnēs Cassivellaunī ā fīnibus gentium maritimārum
sēparābat; ab oriente erant fīnēs Trinobantium; ab 
occidente Britannī mediterrāneī. Superiōre tempore 
bella continua fuerant inter Cassivellaunum et reliquās 
gentēs; atque Trinobantēs auxilium Rōmānōrum 
contrā Cassivellaunum implōrāverant, quia rēgem 
suum trucīdāverat. Numerus hostium magnus erat: 
nam, ut Caesar affirmat, infīnīta multitūdō hominum 
erat in parte merīdiānā Britanniae."</p>

<p id="para035"><a href="prep12.html#psect035">35.</a> "Caesar formam et incolās Britanniae in 
capite duodecimō et tertiō decimō librī quintī commemorat.
Incolae partis interiōris Celtae et barbarī
erant; incolae maritimae partis ex Belgiō praedae 
causā immigrāverant, sīcut priōre aetāte trans flūmen 
Rhēnum in Belgium migrāverant. Et nōnnulla 
nōmina gentium maritimārum, unde nōmina urbium 
hodiernārum dērīvāta sunt, Belgica vel Gallica sunt. 
<span id="p051"/>
Belgae autem ā Germānīs oriundī erant, ut Caesar in 
capite quartō librī secundī dēmonstrat. Itaque pars 
Britannōrum antīquōrum Germānicā orīgine erant. 
Formam insulae esse triquetram dēclārat. Sed 
ūnum latus ad Galliam spectāre existimat, alterum ad 
Hispāniam atque occidentem, tertium ad septentriōnēs. 
Itaque dē lateribus et angulīs laterum errābat. 
Hiberniam ab occidente parte Britanniae esse rectē
iūdicat, insulam Mōnam inter Britanniam et 
Hiberniam esse."</p>
</div>

</body>
</html>
