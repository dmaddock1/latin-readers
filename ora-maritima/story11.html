<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="la">

<head>
<title>Ora Maritima</title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="la" />
<link rel="stylesheet" type="text/css" href="style.css" />
</head>

<body>

<div id="story11">
<h2>XI. Naves Romanae.</h2>

<p class="c">[3rd Declension continued: nouns like <i>nāvis.</i>]</p>

<p id="para032"><a href="prep11.html#psect032">32.</a> "Duo erant genera nāvium in classe Rōmānā; 
ūnum erat genus nāvium longārum, alterum nāvium 
onerāriārum. Nāvēs longae ad pugnam aptae erant, 
nāvēs onerāriae ad onera atque multitūdinem 
hominum et equōrum transportanda. Tōta classis
Caesaris octingentārum erat nāvium; nam sescentās 
nāvēs onerāriās per hiemem in Galliā aedificāverat, 
ut narrāvī. Inter cēterās, ducentās numerō, nōnnullae 
nāvēs longae erant. Sed nāvibus longīs rēvērā nōn 
opus erat Caesarī; nam Britannīs antīquīs nulla erat 
classis; neque nāvēs onerāriās aedificābant." Tum
ego "Britannia nōndum domina undārum erat"
inquam; "sed quōmodō frūmentum exportāre 
poterant, sī nullās nāvēs aedificābant?" "Venetōrum
nāvēs" inquit patruus meus "frūmentum 
Britannicum in Galliam portābant, et ex Galliā
<span id="p049"/>
gemmās, vitrea, cētera in Britanniam. Nam Venetī, 
nātiō maritima, in ōrā Gallicā habitābant. Hostēs 
fuerant Rōmānōrum, et magnam classem comparāverant."</p>

<p id="para033"><a href="prep11.html#psect033">33.</a> Tum Marcus "Num nātiōnes barbarae"
inquit "nāvēs longās ornāre poterant?" Et patruus 
meus "Formam nāvium Gallicārum Caesar in tertiō
librō Bellī Gallicī commemorat. Puppēs altae erant, 
ad magnitūdinem tempestātum accommodātae; 
carīnae plānae. Venetī nāvēs tōtās ex rōbore 
fabricābant; ad ancorās catēnīs ferreīs, nōn fūnibus, 
dēligābant. Pellēs prō vēlīs erant, sīve propter līnī
inopiam, sīve quia in pellibus plūs firmitūdinis quam 
in vēlīs līneīs erat. Nāvēs longae Rōmānōrum nōn 
tam altae erant quam Venetōrum, sed rostrīs ferreīs
et interdum turribus armātae erant; itaque victōriam 
a Venetīs reportāverant." Tum Alexander "Num 
nāvēs Rōmānae lāminīs ferreīs armātae erant?" inquit. 
Sed Marcus: "Quid opus erat lāminīs ferreīs, sī
tormenta hodierna antīquīs dēerant?"</p>

<div class="ill" id="ill19">
<img src="images/ill19.jpg" alt="[Illustration]" />
</div>
</div>

</body>
</html>
