<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="la">

<head>
<title>Ora Maritima</title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="la" />
<link rel="stylesheet" type="text/css" href="style.css" />
</head>

<body>

<div id="story07">
<h2>VII. Vestigia Romanorum.</h2>

<p class="c">[Future Indicative and Imperative of <i>sum</i> and of the 1st Conjugation].</p>

<p id="para021"><a href="prep07.html#psect021">21.</a> Nūper, dum Marcus et Alexander mēcum 
erant, patruō meō "Quantopere mē dēlectābit" inquam 
"locum vīsitāre ubi oppidum Rōmānum quondam 
stābat." Et Alexander "Monstrā nōbīs," inquit
"amābō tē, ruīnās castellī Rutupīnī." Tum patruus 
meus "Longa est via," inquit "sed aliquandō monstrābō.
Crās, sī vōbīs grātum erit, ad locum ubi 
proelium erat Britannōrum cum Rōmānīs ambulābimus.
<span id="p039"/>
Ambulābitisne nōbīscum, Marce et Alexander?"
"Ego vērō" inquit Marcus "tēcum libenter 
ambulābō"; et Alexander "Mihi quoque pergrātum 
erit, sī nōbīs sepulchra Britannōrum et Rōmānōrum 
monstrābis." Sed patruus meus "Festīnā lentē" 
inquit; "nullae sunt ibi reliquiae sepulchrōrum, et 
virī doctī dē locō proeliī disputant. Sed quotā horā
parātī eritis?" "Quintā hōrā" inquiunt.</p>

<p id="para022"><a href="prep07.html#psect022">22.</a> Postrīdiē caelum serēnum erat. Inter ientāculum
amita mea "Quotā hōrā" inquit "in viam 
vōs dabitis? et quotā hōrā cēnāre poteritis?" Et 
patruus meus "Quintā hōrā Marcus et Alexander 
Dubrīs adventābunt; intrā duās hōrās ad locum 
proeliī ambulāre poterimus; post ūnam horam redambulābimus;
itaque hōrā decimā vel undecimā domī
erimus, ut spērō." Tum ego "Nōnne iēiūnī erimus," 
inquam "sī nihil ante vesperum gustābimus?"
"Prandium vōbīscum portāte" inquit amita mea; 
"ego crustula et pōma cūrābō."</p>

<hr/>

<p class="c">[Perfect Indicative of <i>sum</i> and of the 1st Conjugation.]</p>

<p id="para023"><a href="prep07.html#psect023">23.</a> Quinta hora appropinquābat, et amīcōs 
meōs cupidē exspectābam. Ad sonum tintinnābulī
ad fenestram properāvī. Ecce, puerī ad iānuam 
aderant. Cum intrāvērunt, ūniversī exclāmāvimus 
"Eugē! Opportūnē adventāvistis!" Tum Marcus 
"Num sērō adventāvimus?" inquit; "hōra fere tertia 
fuit cum in viam nōs dedimus; sed via longa est, 
et Alexander celeriter ambulāre nōn potest." Sed 
Alexander "Nōn sum fatīgātus" inquit; "sed quota 
<span id="p040"/>
hōra est?" Tum patruus meus "Nōndum quinta 
hōra est" inquit: "parātīne estis ad ambulandum?" 
Et Alexander "Nōs verō!" inquit. Tum amita mea 
et Lȳdia "Bene ambulāte!" inquiunt, et in viam
nōs dedimus.</p>

<div class="ill" id="ill14">
<img src="images/ill14.jpg" alt="[Illustration]" />
<p>C. I<small>ULIUS</small> C<small>AESAR.</small></p>
</div>

<p id="para024"><a href="prep07.html#psect024">24.</a> Inter viam patruus meus multa nōbīs de bellō 
Rōmānōrum cum Britannīs narrāvit. Prīmō saeculō
ante Christum nātum Gāius Iūlius in Galliā bellābat, 
et, postquam Nerviōs ceterōsque populōs Galliae 
Belgicae dēbellāvit, bellum contrā incolās insulae 
propinquae parāvit. Itaque annō quintō et quinquāgēsimō
cōpiās suās in Britanniam transportāvit.
<span id="p041"/>
Dē locō unde nāvigāvit et dē locō quō nāvigia 
sua applicāvit, virī doctī diū disputāvērunt. Sed 
inter Dubrās et Rutupiās est locus ad nāvigia 
applicanda idōneus. Dubrās nōn poterat applicāre; 
nam scopulī ibi altī erant, ut nunc sunt, et in scopulīs 
cōpiae armātae Britannōrum stābant. Itaque ad 
alium locum nāvigāvit, ubi nullī scopulī fuērunt. 
Sed Britannī quoque per ōram maritimam ad 
locum properāvērunt, et ad pugnam sē parāvērunt. 
Rōmānīs necesse erat nāvigia sua magna ad ancorās 
dēligāre. Britannīs vada nōta fuērunt; itaque in 
aquam equitāvērunt et cōpiam pugnae dedērunt.</p>

<div class="ill" id="ill15">
<img src="images/ill15.jpg" alt="[Illustration]" />
<p>B<small>RITANNI</small> R<small>OMANOS IN</small> S<small>COPULIS EXSPECTANT.</small></p>
</div>

<span id="p042"/>
<p class="c">[Pluperfect (<i>i.e.</i> Past Perfect) Indicative of <i>sum</i> and of the 1st 
Conjugation.]</p>

<p id="para025"><a href="prep07.html#psect025">25.</a> Sed iam ad locum adventāverāmus, et 
patruus meus "Spectāte puerī" inquit; "hīc campus 
apertus est; scopulī dēsunt, et locus idōneus est ad 
cōpiās explicandās. Illīc fortasse, ubi scaphās piscātōriās
spectātis, Gāius Iūlius nāvigia Rōmāna ad 
ancorās dēligāverat. Hīc Britannī cōpiās suās collocāverant,
et equōs in aquam incitāverant. Nōnne 
potestis tōtam pugnam animō spectāre? Sed reliqua 
narrābō. Dum Romānī undīs sē dare dubitant, 
aquilifer 'Ad aquilam vōs congregāte,' inquit 'nisi 
ignāvī estis. Ego certē officium meum praestābo.'
<span id="p043"/>
Et cum aquilā undīs sē dedit. Iam ūniversī Rōmānī
ad aquiliferum sē congregāverant, et cum Britannīs 
in undīs impigrē pugnābant. Confūsa et aspera fuit 
pugna. Prīmō labōrābant Rōmānī; sed tandem Britannōs
prōpulsāvērunt et terram occupāvērunt. Ante 
vesperum Britannī sē fugae dederant. Numquam 
anteā cōpiae Rōmānae in solō Britannicō steterant. 
Audācia aquiliferī laudanda erat."</p>

<div class="ill" id="ill16">
<img src="images/ill16.jpg" alt="[Illustration]" />
<p>A<small>QUILIFER SE UNDIS DAT.</small></p>
</div>

<hr/>

<p class="c">[Future Perfect Indicative of <i>sum</i> and of the 1st Conjugation.]</p>

<p id="para026"><a href="prep07.html#psect026">26.</a> Sed nōs puerī prandium iam postulābāmus: 
nam hōra iam septima erat. Quam bella crustula 
et pōma tū, amita, dederās! Quantopere nōs bācae 
rubrae et nigrae dēlectāvērunt! Tum patruus meus 
"Cum nōs recreāverimus," inquit "domum properābimus;
nam nōn ante undecimam hōram adventāverimus;
intereā amita tua, mī Antōnī, nōs exspectāverit.
Nōnne prandiō satiātī estis?" Tum ego "Nulla 
in mē mora fuerit." Et Alexander "Ego iam parātus 
sum" inquit; "sed quandō tū, Marce, satiātus eris?"
Tum Marcus "Iēiūnus fuī" inquit; "nam per quinque 
hōrās nihil gustāveram. Sed cum mē alterō pōmō 
recreāverō, parātus erō. Tū, Alexander, inter viam 
crustulīs operam dedistī; nam puer parvus es." Nōs 
cachinnāmus, et mox in viam nōs damus.</p>
</div>

</body>
</html>
