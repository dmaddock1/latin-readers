<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="la">

<head>
<title>Ora Maritima</title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="la" />
<link rel="stylesheet" type="text/css" href="style.css" />
</head>

<body>

<div id="story08">
<h2>VIII. Expeditio prima C. Iulii Caesaris.</h2>

<p class="c">[3rd Declension: nouns like <i>Caesar, imperātor, sō!, expedītiō.</i>]</p>

<p id="para027"><a href="prep08.html#psect027">27.</a> Sed magnus erat calor sōlis et āeris, neque 
poterāmus celeriter ambulāre. Paulō post nebulae 
sōlem obscūrāvērunt, et imber magnus fuit. Mox 
<span id="p044"/>
sōl ōram maritimam splendōre suō illustrāvit, et 
iterum in viam nōs dedimus. Imber calōrem āeris 
temperāverat; et inter viam nōs puerī patruum meum 
multa dē C. Iūliō Caesare, imperātōre magnō Rōmānōrum,
interrogāvimus. "Cūr expedītiōnem suam in 
Britanniam parāvit?" inquimus; "cūr cōpiās suās in 
insulam nostram transportāvit?" Et patruus meus 
"C. Iūlius Caesar" inquit "prōconsul erat Galliae, et 
per trēs annōs contrā nātiōnēs bellicōsās Gallōrum 
et Belgārum bellāverat; nam annō duodēsexāgēsimō
ante Christum nātum Rōmānī Caesarem prōconsulem 
creāverant. Rōmānī autem Britannōs in numerō
Gallōrum esse existimābant; et rēvērā nōnnullae ex 
nātiōnibus Britanniae merīdiānae ā Belgīs oriundae 
erant. Atque Britannī Gallīs auxilia contrā Rōmānōs 
interdum subministrāverant; sed Trinobantēs auxilium
Rōmānōrum contrā Cassivellaunum, rēgulum 
Cassōrum, implōrāverant."</p>

<p id="para028"><a href="prep08.html#psect028">28.</a> "Alia quoque causa bellī fuerat avāritia et 
exspectātiō praedae. Cupidī erant Rōmānī insulam 
nostram ignōtam et remōtam vīsitandī et explōrandī;
nam, ut Tacitus affirmat, ignōtum prō magnificō est. 
Itaque annō quintō et quinquāgēsimō ante Christum 
nātum C. Iūlius Caesar expedītiōnem suam prīmam 
contrā Britannōs comparāvit, et victōriam reportāvit, 
ut narrāvī; nam post ūnum proelium Britannī veniam 
ā victōribus implorāvērunt. Sed expedītiō nōn magna 
fuerat; neque Rōmānī ullam praedam ex Britanniā
reportāverant, nisi paucōs servōs et captīvōs. Annō
igitur proximō imperātor Rōmānus secundam et 
<span id="p045"/>
multō māiōrem expedītiōnem in Britanniam parāvit. 
Nam sescenta nāvigia onerāria in Galliā aedificāvit, 
et quinque legiōnēs Rōmānās ūnā cum magnā multitūdine
auxiliōrum Gallicōrum in ōram Belgicam congregāvit."</p>
</div>

</body>
</html>
