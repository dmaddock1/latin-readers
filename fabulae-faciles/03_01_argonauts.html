<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="la">

<head>
<title></title>
<meta http-equiv="Content-Type" content="text/html; charset=utf-8"/>
<meta http-equiv="Content-Language" content="la" />
<link rel="stylesheet" type="text/css" href="style.css" />
</head>

<body>

<div id="part_argonauts">
<span id="p054"/>
<h2>PART III.<br/>
<i>CONSECUTIVE STORIES&mdash;(<i>continued</i>).</i></h2>

<h2>THE ARGONAUTS.</h2>

<p><i>The celebrated voyage of the Argonauts was brought about as
follows. Pelias had expelled his brother Aeson from his kingdom
in Thessaly, and had attempted to take the life of Jason, the son
of Aeson. Jason, however, escaped, and grew up to manhood in
another country. At last he returned to Thessaly, and Pelias,
fearing that he might attempt to recover the kingdom, sent him to
fetch the Golden Fleece from Colchi, supposing this to be an
impossible feat. Jason, with a band of heroes, started in the ship
Argo (called after Argus, its builder), and after many adventures
reached Colchi. Here Aeetes, king of Colchi, who was unwilling
to give up the Fleece, set Jason to perform what seemed an impossible
task, viz., to plough a field with certain fire-breathing
oxen, and then to sow it with dragon's teeth. Medea, the daughter
of the king, however, assisted Jason by her skill in magic, first
to perform the task appointed, and then to procure the Fleece.
Medea then fled with Jason, and, in order to delay the pursuit
of her father, sacrificed her brother Absyrtus. After reaching
Thessaly, Medea caused the death of Pelias, and was, with her
husband, expelled from Thessaly. They removed to Corinth, and
here Medea, becoming jealous of Glauce, daughter of Creon,
caused her death by means of a poisoned robe. After this Medea
was carried off in a chariot sent by the sun-god, and Jason was
soon afterwards accidentally killed.</i></p>

<span id="p055"/>
<h3 id="psect077">77. <i>THE WICKED UNCLE.</i></h3>

<p class="c">[See <a href="04_.html#note017">Note 17</a>, and Exercise on Accusative and Infinitive.]</p>

<p>Erant olim in Thessalia duo fratres, quorum alter Aeson,
alter Pelias appellātus est. Horum Aeson primum regnum
obtinuerat; at post paucos annos Pelias, regni cupiditāte
adductus, non modo fratrem suum expŭlit, sed etiam in
animo habebat, Jasŏnem, Aesŏnis filium, interficĕre. Quidam
tamen ex amīcis Aesŏnis, ubi sententiam Peliae intellexērunt,
puerum e tanto periculo eripĕre constituērunt. Noctu
igitur Jasŏnem ex urbe abstŭlērunt, et, quum postĕro die
ad regem rediissent, ei renuntiavērunt, puerum mortuum
esse. Pelias, quum haec audivisset, etsi re-verā magnum
gaudium percipiebat, speciem tamen dolōris praebuit, et, quae
causa esset mortis, quaesīvit. Illi tamen, quum bene intelligĕrent
dolōrem ejus falsum esse, nescio-quam fabŭlam de
morte pueri finxērunt.</p>

<h3 id="psect078">78. <i>A CARELESS SHOE-STRING.</i></h3>

<p>Post breve tempus Pelias, verĭtus ne regnum suum tantā
vi et fraude occupatum amittĕret, amīcum quendam Delphos
misit, qui oraculum consulĕret. Ille igitur quam celerrime
Delphos se contŭlit, et, quam ob causam venisset, demonstravit.
Respondit oraculum, nullum esse in praesentia periculum:
monuit tamen Peliam, ut, si quis venīret calcĕum
unum gerens, eum cavēret. Post paucos annos accĭdit ut
Pelias magnum sacrificium facturus esset: nuntios in omnes
partes dimiserat, et certum diem conveniendi dixerat. Die
constitūto magnus numĕrus hominum undĭque ex agris
convēnit: inter alios autem vēnit etiam Jason, qui a puero
apud Centaurum quendam vixerat. Dum tamen iter facit,
calceum altĕrum in transeundo nescio quo flumine amīsit.</p>

<span id="p056"/>
<h3 id="psect079">79. <i>THE GOLDEN FLEECE.</i></h3>

<p>Jason igitur, quum calceum amissum nullo modo recipĕre
posset, altĕro pede nudo in regiam pervēnit: quem quum
vidisset, Pelias subĭto timōre affectus est; intellexit enim
hunc esse hominem, quern oraculum demonstravisset. Hoc
igitur iniit consilium. Rex erat quidam nomine Aeetes, qui
regnum Colchidis illo tempŏre obtinebat. Huic commissum
erat vellus illud aureum, quod Phrixus olim ibi reliquerat.
Constituit igitur Pelias Jasŏni negotium dare ut hoc vellere
potirētur: quum enim res esset magni periculi, sperabat
eum in itinĕre peritūrum esse: Jasŏnem igitur ad se arcessivit,
et, quid fiĕri vellet, demonstrāvit. Jason autem, etsi bene
intelligebat rem esse difficillĭmam, negotium libenter suscēpit.</p>

<h3 id="psect080">80. <i>THE BUILDING OF THE GOOD SHIP ARGO.</i></h3>

<p>Quum tamen Colchis multorum diērum iter ab eo loco
abesset, noluit Jason solus proficisci: dimīsit igitur nuntios
in omnes partes, qui causam itinĕris docērent, et diem certum
conveniendi dicĕrent. Interea, postquam omnia, quae sunt
usui ad armandas naves, comportāri jussit, negotium dedit
Argo cuidam, qui summam scientiam rerum nauticarum
habebat, ut navem aedificāret. In his rebus circiter decem
dies consumpti sunt: Argus enim, qui opĕri praeerat, tantam
diligentiam praebebat, ut ne nocturnum quidem tempus ad
labōrem intermittĕret. Ad multitudinem hominum transportandam
navis paulo erat latior quam quibus in nostro mari
uti consuevimus, et ad vim tempestātum perferendam tota
e robŏre facta est.</p>

<span id="p057"/>
<h3 id="psect081">81. <i>THE ANCHOR IS WEIGHED.</i></h3>

<p>Interea ea dies appetebat, quam Jason per nuntios
edixerat, et ex omnibus regiōnibus Graeciae multi, quos aut
rei novĭtas aut spes gloriae movebat, undĭque conveniebant.
Tradunt autem in hoc numĕro fuisse Hercŭlem (de quo ante
multa perscripsimus) Orpheum citharoedum praeclarissimum,
Theseum, Castorem et multos alios, quorum nomina notissima
sunt. Ex his Jason, quos arbitratus est ad omnia
subeunda pericula paratissimos esse, eos ad numĕrum quinquaginta
delēgit, et socios sibi adjunxit: tum, paucos dies
commoratus, ut ad omnes casus subsidia comparāret, navem
deduxit, et, tempestātem ad navigandum idoneam nactus,
magno cum plausu omnium solvit.</p>

<h3 id="psect082">82. <i>A FATAL MISTAKE.</i></h3>

<p>Haud multum post Argonautae (ita enim appellāti sunt,
qui in ista navi vehebantur) insŭlam quandam nomine
Cyzĭcum attigērunt, et, e navi egressi, a rege illius regiōnis
hospitio excepti sunt. Paucas horas ibi commorāti, ad solis
occasum rursus solvērunt: at, postquam pauca millia passuum
progressi sunt, tanta tempestas subito coorta est, ut cursum
tenēre non possent, et in eandem partem insulae, unde nuper
profecti erant, magno cum pericŭlo dejicĕrentur. Incŏlae
tamen, quum nox esset obscura, Argonautas non agnoscebant,
et, navem inimīcam venisse arbitrāti, arma rapuērunt, et eos
egrĕdi prohibebant. Acrĭter in litore pugnatum est, et rex
ipse, qui cum aliis decucurrerat, ab Argonautis occisus est.
Mox tamen, quum jam dilucescĕret, sensērunt incŏlae se
errāre, et arma abjecērunt: Argonautae autem, quum vidērent
regem occīsum esse, magnum dolōrem percepērunt.</p>

<span id="p058"/>
<h3 id="psect083">83. <i>THE LOSS OF HYLAS.</i></h3>

<p>Postridie ejus diei Jason, tempestātem satis idoneam esse
arbitrātus (summa enim tranquillitas jam consecūta erat),
ancŏras sustŭlit, et pauca millia passuum progressus, ante
noctem Mysiam attĭgit. Ibi paucas horas in ancŏris exspectavit;
a nautis enim cognoverat aquae copiam, quam
secum habērent, jam deficĕre: quam ob causam quidam ex
Argonautis, in terram egressi, aquam quaerebant. Horum
in numĕro erat Hylas quidam, puer formā praestantissimā;
qui, dum fontem quaerit, a comitibus paulum secesserat.
Nymphae autem, quae fontem colebant, quum juvĕnem vidissent,
ei persuadēre conātae sunt, ut secum manēret; et quum
ille negāret se hoc factūrum esse, puerum vi abstŭlērunt.</p>

<p>Comĭtes ejus, postquam Hylam amissum esse sensērunt,
magno dolōre affecti, diu frustra quaerebant: Hercules autem
et Polyphemus, qui vestīgia pueri longius secuti erant, ubi
tandem ad litus redierunt, Jasŏnem solvisse cognovērunt.</p>

<h3 id="psect084">84. <i>DINING MADE DIFFICULT.</i></h3>

<p>Post haec Argonautae ad Thraciam cursum tenuērunt, et,
postquam ad oppidum Salmydessum navem appulerant, in
terram egressi sunt. Ibi quum ab incŏlis quaesissent, quis
regnum ejus regiōnis obtinēret, certiōres facti sunt Phineum
quendam tum regem esse. Cognoverunt etiam hunc caecum
esse et diro quodam supplicio affĭci, quod olim se crudelissimum
in filios suos praebuisset. Cujus supplicii hoc erat
genus. Missa erant a Jove monstra quaedam, specie horribili,
quae capita virgĭnum, corpŏra volucrum habebant. Hae
volucres, quae Harpȳiae appellabantur, Phineo summam
molestiam afferebant; quoties enim ille accubuerat, veniebant
et cibum apposĭtum statim auferebant. Quae quum ita
essent, haud multum abfuit quin Phineus fame morĕretur.</p>

<span id="p059"/>
<h3 id="psect085">85. <i>THE HARPIES BEATEN.</i></h3>

<p>Res igitur in hoc loco erant, quum Argonautae navem
appulērunt. Phineus autem, simul atque audīvit eos in suos
fines egressos esse, magnopere gavīsus est. Sciebat enim,
quantam opinionem virtūtis Argonautae habērent, nec dubitābat
quin sibi auxilium ferrent. Nuntium igitur ad navem
misit, qui Jasonem sociosque ad regiam vocāret. Eò quum
venissent, Phineus demonstravit, quanto in pericŭlo suae res
essent, et promīsit se magna praemia datūrum esse, si illi
remedium rēperissent. Argonautae negotium libenter suscepērunt,
et, ubi hora venit, cum rege accubuērunt; at simul
ac cena apposita est, Harpȳiae cenacŭlum intravērunt, et
cibum auferre conabantur. Argonautae primum ensibus
volucres petiērunt; quum tamen vidērent hoc nihil prodesse,
Zetus et Calais, qui alis instructi sunt, in aĕra se sublevavērunt,
ut desŭper impetum facerent. Quod quum sensissent
Harpyae, rei novitāte perterritae, statim aufugērunt, neque
postea unquam rediērunt.</p>

<h3 id="psect086">86. <i>THE SYMPLEGADES.</i></h3>

<p class="c">[See <a href="04_.html#note020">General Note 20</a>, on Ablative Absolute.]</p>

<p>Hoc facto, Phineus, ut pro tanto beneficio meritas gratias
referret, Jasoni demonstrāvit, qua ratiōne Symplegădes vitāre
posset. Symplegădes autem duae erant rupes ingenti magnitudine,
quae a Jove positae erant eo consilio, ne quis ad
Colchida pervenīret. Hae parvo intervallo in mari natabant
et, si quid in medium spatium venĕrat, incredibili celeritāte
<span id="p060"/>
concurrebant. Postquam igitur a Phineo doctus est quid
faciendum esset, Jason, sublātis ancŏris navem solvit, et
leni vento provectus, mox ad Symplegădes appropinquavit:
tum in prorā stans columbam, quam in manu tenebat, emīsit.
Illă rectā viā per medium spatium volavit, et, priusquam
rupes conflixērunt, incolŭmis evāsit, caudā tantum amissā.
Tum rupes utrinque discessērunt; antequam tamen rursus
concurrĕrent, Argonautae, bene intelligentes omnem spem
salūtis in celeritate positam esse, summa vi remis contendērunt,
et navem incolumem perduxērunt. Hoc facto, dīs
gratias libenter egerunt, quorum auxilio e tanto periculo
erepti essent: bene enim sciebant non sine auxilio deorum
rem ita feliciter evenisse.</p>

<h3 id="psect087">87. <i>A HEAVY TASK.</i></h3>

<p>Brevi intermisso spatio, Argonautae ad flumen Phasim
venērunt, quod in finibus Colchorum erat. Ibi quum navem
appulissent et in terram egressi essent, statim ad regem
Aeetem se contulērunt, et ab eo postulavērunt, ut vellus
aureum sibi tradĕretur. Ille quum audivisset, quam ob
causam Argonautae venissent, ira commōtus est, et diu negābat
se vellus traditurum esse. Tandem tamen, quod sciēbat
Jasonem non sine auxilio deorum hoc negotium suscepisse,
mutātā sententiā, promīsit se vellus traditūrum, si Jason
labōres duos difficillimos prius perfecisset; et, quum Jason
dixisset, se ad omnia pericula subeunda parātum esse, quid
fieri vellet ostendit. Primum jungendi erant duo tauri specie
horribili, qui flammas ex ore ēdebant; tum, his junctis, ager
quidam arandus erat, et dentes dracōnis serendi. His audītis,
Jason, etsi rem esse summi periculi intelligebat, tamen,
ne hanc occasionem rei bene gerendae amittĕret, negotium
suscepit.</p>

<span id="p061"/>
<h3 id="psect088">88. <i>THE MAGIC OINTMENT.</i></h3>

<p>At Medea, regis filia, Jasonem adamavit, et, ubi audivit
cum tantum periculum subiturum esse, rem aegre ferebat.
Intellegēbat enim patrem suum hunc labōrem proposuisse eo
ipso consilio, ut Jason morĕretur. Quae quum ita essent,
Medea (quae summam perītiam medicinae habebat) hoc consilium
iniit. Media nocte clam patre ex urbe evasit; et, postquam
in montes finĭtĭmos vēnit, herbas quasdam carpsit; tum,
suco expresso, unguentum parāvit, quod vi suā corpus alĕret
nervosque confirmaret. Hoc facto, Jasoni unguentum dedit:
praecēpit autem, ut eo die, quo isti labōres conficiendi essent,
corpus suum et arma mane oblinĕret. Jason, etsi paene omnes
magnitudĭne et viribus corporis antecellebat (vita enim omnis
in venationibus atque in studiis rei militāris constiterat), censēbat
tamen hoc consilium non negligendum esse.</p>

<h3 id="psect089">89. <i>SOWING THE DRAGON'S TEETH.</i></h3>

<p>Ubi is dies vēnit, quem rex ad arandum agrum edixĕrat,
Jason, orta luce, cum sociis ad locum constitūtum se contŭlit.
Ibi stabulum ingens repĕrit, in quo tauri inclūsi erant: tum,
portis apertis, tauros in lucem traxit, et summā cum difficultate
jugum imposuit. At Aeetes, quum vidēret tauros nihil
contra Jasonem valēre, magnopĕre mirātus est; nesciebat
enim filiam suam auxilium ei dedisse. Tum Jason, omnibus
aspicientibus, agrum arāre coepit; qua in re tantam diligentiam
praebuit, ut ante meridiem totum opus confēcerit. Hoc
facto, ad locum, ubi rex sedēbat, adiit, et dentes draconis
postulavit; quos ubi accēpit, in agrum, quem araverat, magnā
cum diligentiā sparsit. Horum autem dentium natūra erat
talis ut, in eo loco ubi insĭti essent, viri armāti miro quodam
mode gignĕrentur.</p>

<span id="p062"/>
<h3 id="psect090">90. <i>A STRANGE CROP.</i></h3>

<p>Nondum tamen Jason totum opus confēcerat: imperaverat
enim ei Aeetes, ut armatos viros, qui e dentibus gignĕrentur,
solus interficĕret. Postquam igitur omnes dentes in agrum
sparsit, Jason, lassitudine exanimatus, quiēti se tradĭdit, dum
viri isti gignĕrentur. Paucas horas dormiēbat; sub vespĕrum,
tamen, e somno subĭto excitātus, rem ita evenisse, ut praedictum
erat, cognōvit: nam in omnibus agri partibus viri ingenti
magnitudine corpŏris, ensibus galeisque armāti, mirum
in modum e terrā oriebantur. Hoc cognĭto, Jason consilium,
quod dedĕrat Medea, non omittendum esse putabat; saxum
igitur ingens (ita enim praecēperat Medea) in medios viros
conjēcit. Illi undique ad locum concurrērunt, et quum quisque
sibi id saxum (nescio cur) habēre vellet, magna controversia
orta est. Mox, strictis ensibus, inter se pugnare
coepērunt, et, quum hoc modo plurimi occīsi essent, reliqui
vulneribus confecti a Jasone nullo negotio interfecti sunt.</p>

<h3 id="psect091">91. <i>FLIGHT OF MEDEA.</i></h3>

<p>At rex Aeetes, ubi cognōvit Jasonem laborem proposĭtum
confecisse, irā graviter commōtus est: intelligēbat enim id
per dolum factum esse, nee dubitabat quin Medea auxilium
ei tulisset. Medea autem, quum intelligĕret se in magno fore
periculo, si in regia mansisset, fugā salūtem petĕre constituit.
Omnibus igitur ad fugam parātis, mediā nocte, insciente
patre, cum fratre Absyrto evasit, et quam celerrime ad locum,
ubi Argo subducta erat, se contŭlit. Eo quum venisset, ad
pedes Jasonis se projēcit, et multis cum lacrimis obsecrāvit
eum, ne in tanto discrimine mulierem desereret, quae ei
tantum profuisset. Ille, quod memoria tenēbat se per ejus
auxilium e magno periculo evasisse, libenter eam excepit, et,
postquam causam veniendi audivit, hortatus est, ne patris
iram timēret. Promīsit autem, se quam primum eam in nave
suā avecturum.</p>

<span id="p063"/>
<h3 id="psect092">92. <i>SEIZURE OF THE FLEECE.</i></h3>

<p>Postridie ejus diei, Jason cum sociis suis, ortā luce, navem
deduxit, at tempestatem idoneam nacti, ad eum locum
remis contendērunt, quo in loco Medea vellus celatum esse
demonstravit. Eo quum venissent, Jason in terram egressus
est, et, sociis ad mare relictis, qui praesidio navi essent, ipse
cum Medea in silvas viam cepit. Pauca millia passuum per
silvam progressus, vellus, quod quaerebat, ex arbore suspensum
vidit. Id tamen auferre res erat summae difficultātis:
non modo enim locus ipse egregie et naturā et arte munītus
erat, sed etiam draco quidam, specie terribĭli, arborem custodiēbat.
At Medea, quae, ut supra demonstravimus, artis
medicae summam scientiam habuit, ramum, quem ex arbŏre
proxima deripuerat, venēno infēcit. Hoc facto, ad locum
appropinquavit, et draconem, qui faucibus apertis adventum
exspectabat, veneno sparsit: proinde, dum draco somno oppressus
dormit, Jason vellus aureum ex arbore deripuit, et
cum Medea quam celerrime pcdem retŭlit.</p>

<h3 id="psect093">93. <i>BACK TO THE ARGO.</i></h3>

<p>Dum tamen ea geruntur, Argonautae, qui ad mare relicti
erant, animo anxio redĭtum Jasonis exspectābant: bene enim
intelligebant, id negotium summi esse periculi. Postquam
igitur ad occasum solis frustra exspectaverant, de ejus salute
desperāre coepērunt, nee dubitabant quin aliqui casus accidisset.
Quae quum ita essent, maturandum sĭbi censuerunt,
ut auxilium duci ferrent: at, dum proficisci parant, lumen
<span id="p064"/>
quoddam subito conspiciunt, mirum in modum inter silvas refulgens:
et magnopere mirāti quae causa esset ejus rei, ad
locum concurrunt. Quo quum venissent, Jasoni et Medeae
advenientibus occurrērunt, et vellus aureum luminis ejus
causam esse cognovērunt. Omni timōre sublāto, magno cum
gaudio ducem suum excepērunt, et dīs gratias libenter retulerunt,
quod res ita feliciter evenisset.</p>

<h3 id="psect094">94. <i>PURSUED BY THE ANGRY FATHER.</i></h3>

<p>His rebus gestis, omnes sine morā navem rursus conscendērunt,
et, sublātis ancoris, primā vigiliā solvērunt: neque
enim satis tutum esse arbitrati sunt, in eo loco manere. At
rex Aeetes, qui jam ante inimīco in eos fuerat animo, ubi
cognōvit, filiam suam non modo ad Argonautas se recepisse,
sed etiam ad vellus auferendum auxilium tulisse, hoc dolore
gravius exarsit. Navem longam quam celerrime dedūci jussit,
et, militibus impositis, fugientes insecūtus est. Argonautae,
qui bene sciebant rem in discrīmine esse, summis viribus
remis contendebant: quum tamen navis, quā vehebantur,
ingenti esset magnitudine, non eadem celeritate, quā Colchi,
progrĕdi potĕrant. Quae quum ita essent, minimum abfuit
quin a Colchis sequentibus caperentur, neque enim longius
interĕrat quam quo telum adjĭcī posset. At Medea, quum
vidisset, quo in loco res essent, paene omni spe deposita,
infandum hoc consilium cepit.</p>

<span id="p065"/>
<h3 id="psect095">95. <i>A FEARFUL EXPEDIENT.</i></h3>

<p>Erat in nave Argonautarum filius quidam regis Aeetae,
nomine Absyrtus, quem, ut supra demonstravimus, Medea,
ex urbe fugiens, secum abduxerat. Hunc puerum Medea
constituit interficĕre, eo consilio ut, membris ejus in mare conjectis,
cursum Colchorum impedīret: pro certo enim sciebat,
Aeetem, quum membra filii vidisset, non longius prosecuturum
esse: neque opinio eam fefellit: omnia enim ita evenērunt,
ut Medea speraverat. Aeetes, ubi primum membra
vidit, ad ea colligenda navem statŭi jussit: dum tamen ea
geruntur, Argonautae, non intermisso remigandi labōre, mox
(quod necesse fuit) e conspectu hostium remōti sunt, neque
prius fugĕre destitērunt quam ad flumen Eridanum pervenērunt.
At Aeetes, nihil sibi profuturum esse arbitrātus,
si longius progressus esset, anĭmo demisso domum revertit, ut
filii corpus ad sepultūram daret.</p>

<h3 id="psect096">96. <i>THE BARGAIN WITH PELIAS.</i></h3>

<p>Tandem post multa pericula, Jason in eundem locum pervēnit,
unde olim profectus erat. Tum e navi egressus ad
regem Peliam (qui regnum adhuc obtinebat), statim se contŭlit,
et, vellĕre aureo monstrāto, ab eo postulavit, ut regnum
sibi traderetur: Pelias enim pollicitus erat, si Jason vellus
retulisset, se regnum ei traditurum. Postquam Jason, quid
fiĕri vellet, ostendit, Pelias primum nihil respondit, sed diu
in eādem tristitia tacitus permansit: tandem ita locūtus est.
"Vides me aetāte jam esse confectum, neque dubium est quin
dies suprēmus mihi adsit. Liceat igitur mihi, dum vivam,
hoc regnum obtinēre; tum, postquam ego e vita discessero,
tu in meum locum venies." Hac oratione adductus, Jason
respondit se id facturum, quod ille rogasset.</p>

<span id="p066"/>
<h3 id="psect097">97. <i>BOILED MUTTON.</i></h3>

<p>His rebus cognĭtis, Medea rem aegre tulit et regni cupiditate
adducta, constituit mortem regi per dolum inferre.
Hoc constitūto, ad filias regis venit atque ita locuta est.
"Vidētis patrem vestrum aetāte jam esse confectum neque
ad labōrem regnandi perferendum satis valēre. Vultis-ne
eum rursus juvĕnem fiĕri." Tum filiae regis, his auditis, ita
respondērunt. "Num hoc fiĕri potest? Quis enim unquam
e sene juvĕnis factus est?" At Medea respondit, "Scitis me
artis medicae summam habēre scientiam. Nunc igitur vobis
demonstrabo quomŏdo haec res fiĕri possit." His dictis, quum
ariĕtem, aetāte jam confectum, interfecisset, membra ejus in
vas aeneum posuit, et, igne supposĭto, aquae herbas quasdam
infūdit. Tum, dum aqua effervescĕret, carmen magĭcum
cantabat. Post breve tempus aries e vase exsiluit et viribus
refectis per agros currebat.</p>

<h3 id="psect098">98. <i>A DANGEROUS EXPERIMENT.</i></h3>

<p>Dum filiae regis hoc miraculum stupentes intuentur, Medea
ita locuta est. "Videtis quantum valeat ars medica. Vos
igitur, si vultis patrem vestrum in adolescentiam reducere,
id, quod feci, ipsae facietis. Vos patris membra in vas
conjicite; ego herbas magicas praebēbo." His audītis, filiae
regis consilium, quod dedĕrat Medea, non omittendum putavērunt:
patrem igitur Peliam necavērunt, et membra ejus
in vas aeneum conjecērunt; nihil enim dubitabant quin hoc
maxime ei profuturum esset. At res omnino alĭter evēnit ac
speraverant: Medea enim non easdem herbas dedit, quibus
ipsa usa erat. Itaque, postquam diu frustra exspectavērunt,
patrem suum re vera mortuum esse intellexērunt. His rebus
gestis, Medea sperabat, se cum conjŭge suo regnum accepturam
esse: at cives, quum intelligĕrent quomŏdo Pelias
periisset, tantum scelus aegre tulērunt: itaque, Jasone et
Medea e regno expulsis, Acastum regem creavērunt.</p>

<span id="p067"/>
<h3 id="psect099">99. <i>A FATAL GIFT.</i></h3>

<p>Post haec Jason et Medea, e Thessālia expulsi, ad urbem
Corinthum venērunt, cujus urbis Creon quidam regnum tum
obtinebat. Erat autem Creonti filia una, nomĭne Glance; quam
quum vidisset, Jason constituit Medeam uxōrem suam repudiare,
eo consilio, ut Glaucen in matrimonium ducĕret. At
Medea, ubi intellexit quae ille in animo habēret, irā graviter
commōtă, jurejurando confirmavit se tantam injuriam ultūram.
Hoc igitur consilium cepit. Vestem paravit summā arte
contextam et variis coloribus tinctam: hanc diro quodam
infēcit veneno, cujus vis talis erat, ut, si quis eam vestem
induisset, corpus ejus quasi igne ureretur. Hoc facto, vestem
Glaucae misit: ilia autem, nihil mali suspicans, donum
libenter accēpit, et vestem novam (more feminarum) statim
induit.</p>

<h3 id="psect100">100. <i>FLIGHT OF MEDEA, AND DEATH OF JASON.</i></h3>

<p>Vix vestem induerat Glauce, quum dolōrem gravem per
omnia membra sensit, et post paulum diro cruciātu affecta e
vita excessit. His rebus gestis, Medea, furōre atque amentia
impulsa, filios suos necavit: tum magnum sibi fore periculum
arbitrata, si in Thessalia manēret, ex ea regione fugĕre constituit.
Hoc constituto, Solem oravit, ut in tanto periculo
auxilium sibi praebēret. Sol autem, his precibus commotus,
currum quendam misit, cui dracōnes, alis instructi, juncti
erant. Medea non omittendam tantam occasionem arbitrata,
currum conscendit, itaque per aĕra vecta, incolŭmis ad urbem
Athēnas pervēnit. Jason autem post breve tempus miro
modo occīsus est. Ille enim (sive casu sive consilio deorum)
sub umbra navis suae, quae in litus subducta erat, olim
dormiebat. At navis, quae adhuc erecta steterat, in eam
partem, ubi Jason jacebat, subito delapsa virum infelicem
oppressit.</p>

</div>

</body>
</html>